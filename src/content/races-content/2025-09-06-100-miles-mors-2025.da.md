---
raceId: "2025-09-06-100-miles-mors-2025"
language: "da"
---

# Mors 100 miles 2025

**Tid:** 12:54:16  
**Placering:** 1. plads  
**Ny dansk rekord:** –25 minutter under min egen fra 2023

---

## Race report

### Kapitel 1 – Starten og krampen fra helvede

Løbet startede lørdag morgen. Vi havde været til race briefing dagen før, hvor jeg snakkede med både Bjørn og Poul — lidt nerver, lidt drømme, lidt måling af hinanden.

Morgenen var flot. Jeg luntede fra huset til start for at møde løbere, min mor og Bjarne, og ventede på mit support-crew: Jacob, Martin og Emma. Stemningen var fantastisk — som et stort familietræf, bare med et massivt pres under overfladen.

Alle løbere blev præsenteret, jeg som nr 160, så der gik lidt tid før det blev min tur. Nerverne var helt udenpå tøjet, og det klassiske sidste toiletbesøg skulle nåes! Jeg får listet mig op til start, får klargjort mit ur med rute osv. Men pludselig er klokken 9:30... Bang! Jeg fatter ikke helt, men Bjørn og Poul løber. SÅ DET AFSTED!

Vi løb ud gennem gågaden, to runder, og jeg satte afsted i omkring pace 4. Men allerede ved første kilometer trak en overraskende krampe i baglåret. Fuck.

Jeg løb lidt med Poul og Bjørn, men trak fra. Jeg nød festen med byen — high fives, smil — og så blev der stille. Fulgte landevejen ud af byen. Stilhed. Lurende panik. Krampe.

Jeg måtte have fat i mit support team. Første depot: fik kun vand. Arh fuck.

> “Næste gang elektrolytter! Magnesiumspray!” råbte jeg til Martin.

Ved næste depot stod Emma klar. Magnesium-spray, salt i dunken. Det hjalp lidt. Jeg fokuserede: bare løb. Bare fortsæt. Krampen skulle ikke have lov at vinde.

Jeg så frem imod Sønder Dråby hvor familien altid står. Her skuffede de heller ikke og jeg fik lidt kærlighed og løb med mine børn. Hurtigt videre.

Så kom jeg til græsset før Ejerslev havn. Det driller altid, men det var blevet slået for nylig og jeg fik tygget mig igennem det. Mine asfaltsko tiltede alt for meget i det ujævne og jeg tabte fart, men det gik. Og min familie stod der og heppede der igen.

Jeg nåede Ejerslev havn og dets trapper. Men jeg hørte Poul lige bag mig. Han havde hentet mig, og vi løb sammen — snakkede, grinede, men begge med samme mål: at vinde.

> “Poul, jeg vil VIRKELIG gerne vinde. Undskyld,” sagde jeg.  
> Han smilede. Han ville også. Ikke nogle gavebod. Må den bedste vinde.

Ud af Ejerslev kommer der et (u)lækkert græstykke og Poul løber bedre. Han trækker sin mobil frem imens han er forrest og laver en lækker video og driller.

Græsset bliver igen til asfalt og jeg finder mit grind og min fart og vi løber imod Feggesund. Her får jeg lagt lidt afstand til ham igen. På stykket ud imod Feggesund, der løber man 2,5 km ud og tilbage. Det er depot 40k og 45k. Det gir mulighed for at se de andre løbere og som de andre år, så løb jeg over til mod-løberne og gav highfives og jeg så Bjørn, Mads Emil, og mange andre. Desværre så jeg også Morten Poulsen kæmpede og græd. Jeg ville kramme ham, men måtte nøjes med at råbe opmuntrende ord og løbe videre.

Næste stop: Nordmors – min ærkefjende.

---

### Kapitel 2 – Nordmors: Bakker, kamp og overlevelse

Nordmors rammer mig altid. Der er flotte bakker, lange stræk og en helt anden form for varme. Man løber ud af et fint lidt kedeligt asfaltstykke, men snart drejer man af og kommer til det der viser hvad nordmors handler om: Et græsstykke rundt om en grusgrav. I år havde jeg primet mit hoved til at der er langt til Flade og djævlebakken. Repeteret det over and over og prøvet at huske alle de små ture man skal ud på. Heldigvis havde jeg også min familie og support med og de stod klar til at heppe hele vejen så jeg kunne holde modet oppe.

Ud af græsset og ned af det vildere nedløb ud til vandet igen hvor min mor stod og heppede. Tid til lidt spas - ud med armene og flyve ned af bakken. Og lidt basken med armene for at vise at selvfølgelig er jeg stadig flyvende.

Varmen og trætheden sætter dog ind. Jeg kæmper mig gennem de hårde stræk, tygger mig frem og arbejder mig mod Flade by. Finder Martin med mine bjergstave i Flade og så kunne jagten på bjerget sættes ind. Fra Flade til bunden af Salgerhøj er der ca 1km og her møder jeg Simon Grimstrup stå og heppe... og ikke bare heppe, han løber sgu med. Ned af bakken over tids-måtten og så skal der sættes lidt fart på - dog ikke voldsomt da målet er at være godt løbende bagefter. Men Simon hepper og snakker og på vej op ad bakken står Jonas Lemvig, Mors 100 miles reporter, også klar til at optage. Jeg skubber på, men der er ikke meget overskud af energi. Bakken bliver stejl og hver gang jeg møder Salgerhøj så bliver jeg overrasket over HVOR STEJL den sidste del er. Men jeg joker og griner og møder den flotte djævel (udklædt i rødt og sort med fork) jagte mig op af bakken. "Kom SÅ! It's ON!"
Jeg får kæmpet mig til toppen, helt svimmel. Eneste gang jeg mangler lidt ilt på turen men jeg kommer op. Og så det videre! Jeg kan ikke høre Poul han er sat! Som aftalt finder jeg Emma klar til at medløbe den første gang. Helt som planlagt, for her efter bakken bliver det ofte hårdt. Stilhed. Græstykker. Menneskeforladt. Men flot... men jeg er også træt. 70km i bogen og nu en masse græs.

Det blir hårdt, men jeg hyggesnakker med Emma. Det er også på nogle af de her stykker hvor Emma for givet mig lidt gode inputs. Også første gang i lang tid jeg faktisk kan snakke med nogen... eller det kan jeg faktisk ikke for mit hoved føles som om det sværfægter med tanken om at stoppe. Krop: "Sæt farten ned", Emil: "næ", Krop: "tag en pause", Emil: "først i mål", Krop: "gå lidt", Emil: "det for langsomt"... Jeg kan mærke Emma kan mærke jeg kæmper. Hun får også lavet en video af mig om hvordan jeg har det. "Det er hååååårdt"

Der kommer mere asfalt og jeg sætter Emma af. Jeg kan ikke rigtig huske det her stykke, så tænker jeg nok er forbi græsset, men så holder supporten og Emma der igen, mere græs... fucking mere græs. Godt hun er her. Emma og jeg kigger os hele tiden tilbage og Poul kan ikke ses. Jeg må klare det godt, men føler det går langsomt.

Endelig kommer vi til vendepunktet. Sundby, hvor der nu skal løbes lange landevejsstykker og cykelsti. Grindmode. Emma er hoppet i support bilen igen. Og nu sættes jagten imod Bjergby som sjovt nok kræver man lige skal op af lidt bakker. Jeg ved også at der bliver heppet stor i bjergby og det er også der jeg nar mødt min mor hvor år til hep og memorable minder som mig der råber "Jeg gør det for mor!" imens jeg sprinter ud af byen.

---

### Kapitel 3 – Mørket, festen og jagten

Bjergby bliver nået. Festen mærkes og jeg trisser ud af byen. Efter byen kommer der et træls stykke med den slags vej der går ned i en dal og op igen og man kan se det hele, selvom det er langt. Jeg tygger mig igennem det og da jeg når den træls rute 26 med cykelsti, så sker det. Pludselig er Poul bag mig, sammen med Jens, hans supporter. FUUARK... "Hej Poul...". Han virker godt løbende. Jeg føler mig træt. Jeg snakker lidt med Poul om det hele, og vi får også vendt det med at vinde og hvordan det skal gå. Sådan let. Poul driller men mener det også. Han vil ha sin stjerne. Stjernen i gågaden. Jeg tænker på at det vil jeg også. Jeg vil have pokalen med til VM 24 timer. Jeg vil have den medalje til min datter. Det fyrværkeri til min knægt. Og den fandens stjerne i gå gaden. Poul er dog stærk og han ligger sig foran mig og Jens løber lige bagved, igang med at optage lidt foto-matriale midt i vores kamp. Vi følges ad lidt men da vi drejer af efter km tilbage imod kysten, under en bro, så stikker Poul af. Vi er nået ca 90km. Her bliver mit sind mørkt.

Poul forsvandt ud foran. Jeg kunne altid se ham, men jeg kunne ikke indhente ham. Mine tanker begyndte også at kredse om det var tabt. Og at jeg ikke ville kunne indhente ham. "Okay, men så gider jeg fandme heller ikke komme til Mors igen, så kan jeg jo bare lave nogle andre ting". Jeg husker ikke præcis hvornår Emma stødte til og løb med mig. Eller hvordan jeg bevægede mig fra Sønder Solbjerg til Torup, til Vester Jølby, starten på the Night Run. Det var langt og fuldt af grind. Emma var helt sikkert med, fordi vi havde snakke derude på de lange landeveje. Det er sen eftermiddag og jeg nyder trods alt den koldere luft, men jeg er træt og trænger til at stoppe. Kampen i hovedet, "sværdfægtningen" med min trang til at stoppe er barsk. Jeg snakker med Emma om jeg vil gå lidt, hvortil hun blot svarer "nej vi skal ikke gå". I trods sætter jeg farten ned og lunter. Men som om den smule fred jeg får giver mig styrke til at kæmpe imod så går der kun 50-200m før jeg læner mig forover og presser hårdere på. Dette mantra som Emma indprinter i mit hoved. Det usagte løfte om at hun er der for mig og hun siger "nej du skal ikke gå" gentager sig i hovedet på mig. Af andre ordvekslinger kører Emma's "ned med skuldrene og træk vejret" og hver gang mærker jeg et løft. Jeg bliver i tvivl om jeg faktisk har glemt at trække vejret i lang tid... Den gentager sig, jeg forsætter. Jeg spejder efter Poul og hans medløbere. For nu er det ikke længere kun Jens der løber med, men Simon Grimstrups kæreste Louise løber også med ham. Historien går at det var lidt for hårdt for Jens. Det siger lidt om at selvom både Poul og jeg kæmper, så løber vi ikke langsomt. Mit hoved husker på at hvis jeg holder fast, så holder jeg muligheden for at indhendte Poul åben. Bremser jeg slukker jeg drømmen. Ligeså så husker jeg på mine seneste samtaler med min psykolog og mental coach, at der hvor jeg er nu. 100km inde i løbet, det er der jeg virkelig kan høste erfaringerne om at løbe når man er træt. Det kræver 100km hårdt løb og at fortsætte at komme til den her træning. HØST DEN! BRUG DEN! Hvis du ikke bruger den, så vil alt forarbejdet være spildt.

Emma og jeg løber 10 km sammen fra Vester Jølby til 105km depotet - det ved jeg fordi jeg er blevet fortalt det og kan se det på vores løbedata at vi løb sammen. Jeg må have været lidt stille, for min kamp var hård. Fra 105 til 110 løber jeg imod Karby festen. Langt derfra kan man se trucker festen. Lysshowet og den kæmpe spejlkugle hævet mere end 40m op i luften. Jeg høre Poul komme til festen med hans musikvalg som er det skønne techno udgave af John Dillermand. Han er faktisk ikke så langt væk. Men langt nok væk. Og så kommer jeg selv til festen. Mine børn kommer løbende mig imøde og så blæser lastbilernes dythorn og mit musikvalg flyder ud igennem højtalerne: Lasgo - Something og jeg løber igennem røg, hep og fest med armene løftet over hovedet. Min familie er der og hepper og råber.

Og så løber man lige igennem og ud i stilheden. Ved omtrent 115 km får jeg pludselig selskab af Simon igen. Han vil løbe lidt med. Simon snakker meget. Jeg får sagt "Simon jeg er for presset til at snakke". Simon: "Det er helt fint, vi behøver ikke snakke" og så forsætter han med snak. Men faktisk var det helt fint. Det gav mig både lyst til at løbe hurtigere for at kompensere for manglen på mine egne ord, men Simon fik også slået ind i hovedet på mig at jeg nok skulle indhente senere, jeg skulle bare løbe. Ligeså brugte simon sit ur til at tage tid på hvor langt Poul og Louise var foran. Og hvor hurtigt jeg løb. Og pacen var begyndt at blive god. Jeg begyndte at føle mig bedre. Jeg nærmede mig 120km. Det betød kun 40km tilbage. 40km kunne godt smage af mandag - altså på den måde at jeg ofte løbe 40km på en mandag. Any Monday. Jeg vidste at det her kunne jeg SAGTENS. Pacen steg. Når jeg blev træt skruede jeg lidt ned for pacen og slow-ran et par meter for så at skrue voldsomt op igen. Emmas stemme rungede i mit hoved "ikke gå". Løftet brændte i mig. Og pludselig brændt viljen til at få den fucking stjerne. Den brændte voldsomt. Hurtigere. Jeg skruede op for pacen. Vi nåede til Tissinghus på 120km og jeg så min dejlige familie og Simon blev afløst af Emma.

Ved depotet på 115km så fik jeg min indtil da længste pause. Under 1 minut, med skoskift, fordi det skulle da lige prøves. Mine Puma Fast-R 3 blev skiftet ud til et par friske Fast-R 2, der er lidt mere hæl i. Og ca heromkring hopper Simon på som medløber. Videre! Afsted!

Jeg er sidenhen blevet fortalt at som Simon og jeg kom løbende der imod Tissinnghus havn, så troede folk ikke helt at det kunne være mig. Det måtte være nogen på løbehjul for det gik alt for stærkt. Jeg havde fundet noget brændsel og som da Louise der står der i Tissinghus og tager imod Simon (afløses af Emma) så spørg på en video efter jeg er løbet forbi "Så kom i igang med løbe igen" hvortil Simon blot svarer "for helved da". Ja, jeg var igang igen. Troen vendte tilbage og jeg ville f\*\*king ha den stjerne. Det er min! Jeg skruede på alt indeni mig. Sværdkampen om at stoppe blev afløst af kampen om at skrue hastigheden op. 40km tilbage. Emma ved min side. Simons stemme "du indhenter ham senere", Emmas ord "du skal ikke gå", min egen "jeg VIL vinde" kører som LP i samme rille i mit hoved og jeg knokler derud af. Det er efterhånden aften og ved depot 131km, så får jeg endnu et stop for at skifte til t-shirt of få lys på og Emma bliver afløst af Simon. Mit laserfokus sætter ind på Sillerslev havn, det vendepunkt hvor der løbes ned og tilbage - Det er her man kan se sin konkurent i øjenen hvis man er tæt nok på. 30km tilbage. TREDIVE! Det jo ingenting! Simon og jeg snakker opløftet om at det er ikke ret meget. Simon nævner vi har tabt et minut pga. pausen, men vi er nok kun 4 min fra Poul inkl det. Jeg skruer op. Vi drejer ned mod Sillerslev havn og jeg begynder at kigge efter Poul. Mine tanker buldre afsted. Han må dukke op om lidt. Jeg spørger febrilsk "hvor er Poul" og tænker han må have sat hastigheden op, for han kommer ikke. Vi nærmer os bunden og vendepunktet. HVOR ER POUL?! og så sker det. Jeg drejer rundt om hjørnet helt i bunden nede ved havnen. Og pludselig får jeg en lyskegle i hovedet, det vrimler med venner, familie, hep — og så ser jeg det. Lyskeglen er Pouls pandelampe! Jeg er max 50 m bag ham! HVAD SKER DER HER!? Jeg får givet Poul en highfive idet jeg løber forbi. Alle hepper og hujer og jeg skynder mig videre! Flere fortæller om Pouls pause: "Poul var nede at sidde", "Han sku ha lys på", "Poul sad og spiste kartoffelsuppe". Jeg er egentlig mest i fokus på, at jeg tror på mig selv — min energi er voksende, og pludselig er Poul ikke længere den alt for stærke i mit hoved, men blot Poul, min kammerat der også kæmper.

Jeg når vendepunktet og løber op og ud af Sillerslev igen. Det er en stejl bakke, men det tænker jeg ikke meget på. Poul råber til mig: "Kom og løb med mig!", klar til lidt hyggesnak. Min hjerne er dog stadig i jagt-mode, og stjernen, pokalen og fyrværkeriet buldrer derudaf i mit hoved. Både jeg og Poul har sidenhen diskuteret, hvad der skete herefter, men vi husker det dårligt. Jeg har hørt fra Louise, der løb med Poul, at jeg var meget hurtigt forbi, og jeg er ret sikker på, jeg overhalede Poul indenfor 1-2 km efter Sillerslev. Ingen af os husker helt ordvekslingen. Jeg husker dog tydeligt mine tanker, da jeg haler ind på ham:

> "Undskyld Poul, jeg ville ønske du kunne få stjernen og pokalen, det fortjener du, men jeg VIL ha den. Undskyld..."

De tanker kører på repeat. Viljen til at vinde er størst. Sammen med Simon løber vi der — forrest — og Simon snakker om den flotte blodmåne og de dejlige bakkede veje. Han elsker trail og bakker og snakker om, hvor smukt og dejligt der er på Mors. Han ser pludselig, lidt som igennem en asfaltløbers øjne, charmen ved Mors løbet, og jeg hører en anelse forelskelse i hans stemme. Der er virkelig smukt i den klare måneoplyste aftenhimmel. Men kampen fylder, og jeg prøver blot at skrue op for hastigheden.

Pludselig er der kun 20 km tilbage, og Emma hopper på. De sidste kilometer skal nupses. 20 km? Det er jo mindre end en daglig halv.

---

### Kapitel 4 – Hjem gennem mørket – SUB13

Emma og jeg løber der og snakker om, hvad vi mangler. Der kommer den klassiske transport-grussti, og så skal vi ned til vandet, Sallingsund, og så op igennem Legind-bjerge, og så er vi sgu hjemme. Jacob, min supporter der hele vejen igennem har stået for beregninger og roligt sørget for, at mine elektrolytter og ketoner har været bedst mulige, kommer pludselig med en indskydelse og et stort smil fra bilen, idet de kommer forbi. Jeg husker julelysene i hans øjne:

> "Hvis du holder den hastighed nu, så er A-målet inden for rækkevidde."

Jeg havde lidt glemt mine mål — stjernen var mit mål.  
"Altså du er måske et par sekunder eller minutter for sent, men virkelig tæt på, hvis du bare holder pacen."  
Som om ønsket og presset ikke var stort nok, men det her var rent brændsel, og mit overskud voksede for hver kilometer der gik. Tanken om at det her føltes som _any day_, "bare en mandag", gjorde det lettere, fordi kilometerne svandt og jeg blev hurtigere. Grusstien, som normalt er lang og hård, var lyst godt op, og jeg kom igennem den. 15 km tilbage. Jeg husker ikke depoterne, men jeg fik mine flasker. 15 km — så burde vi jo være tæt på vandet, men det var vi alligevel ikke. Emma og jeg snakker om målet, og jeg føler mig opløftet. Jeg har ikke kigget på mit ur ift. andet end rute og kilometer tilbage (hvilket Emma fortalte, at jeg faktisk gjorde tit), så jeg lod Emma om at fortælle pace — så kunne hun også pynte på det efter behov — og det viser også lidt om mit overskud til andet end at flytte fødderne. Trykke på uret? Nej tak, det kan jeg ikke lige klare lige nu, jeg løber.

Det sidste stykke ned mod vandet går ned igennem noget skov på asfalt. Jeg løber ret godt til og bliver bekymret for benene. Kan de holde til at banke sådan ned ad bakke? Jeg beslutter, det må briste eller bære. Krampen har jeg klaret før; jeg kan godt udholde de smerter, der måtte komme. Jeg presser fremad i stedet for at spare. Og pludselig er vi ved vandet og skal dreje til højre. Det vrimler med biler på landevejen langs vandet. Lyskegler og folk der hepper. Jeg er godt foran Poul, det ved jeg, og afstanden øges. Nu handler det bare om at nå A-målet. Ca. 10 km tilbage, og nu skal vi "bare" op igennem Legind-bjerge, og jeg valgte desværre at takke nej til mine stave ved sidste depot. Jeg møder min kone Anne og Agnes lige inden jeg drejer op. Agnes skal lige skynde sig at løbe sit streakrun for dagen sammen med Anne! Bjergene er stejle, men vi løber. Går det hurtigt? Nej, men vi bevæger os op, op, op.

På turen langs vandet hepper min mor og Bjarne flere gange og følger mig tæt. Det er der vist mange der gør. Trafikken er eftersigende også lige så meget, fordi folk følger tæt med i løbet og dysten.

Jeg mødte Anne og Agnes lige inden bakkestykket. Agnes skulle nå sit streakrun for dagen og løb sammen med Anne. Hver gang jeg kommer til Legind-bjerge, husker jeg tilbage på første år jeg løb Mors, hvor race-director Benny Bull stod og sagde:

> "Så løber du bare lige OP her, og så er jeg på den anden side."  
> Dengang anede jeg ikke, at ruten var en slutfase op igennem Legind-bjerge — men det vidste jeg godt nu.

Vi havde drøftet, om jeg skulle have stave til op igennem de mørke bakker, men droppet det. Det fortrød jeg lidt. Det gik op, op, op! Men jeg knoklede på, og de få kilometer blev spist. Toppen blev nået. Så lige lidt ned og ud til Jesperhus-bakken. Her mødte jeg Jonas Lemvig igen, og jeg kunne forstå på ham, at dysten imellem Poul og jeg havde været svær at følge. Han prøvede også at interviewe mig, men mit hoved var yderst begrænset ift. kommunikation. Kun ned igennem bakkerne. Emma og jeg blev enige om, at Martin skulle løbe det sidste stykke med mig. Så med 6 km tilbage hoppede Emma af, og Martin hoppede på. 6 km tilbage. Det klassiske _beat-the-pain_-stykke. Jeg var ikke langsom, faktisk tværtimod. Jeg blev ved med at presse på og følte mig stærk. Stakkels Martin endte med at blive lidt min slagtekalv, men det gjorde han fandme også godt. Jo mere han led, jo bedre vidste jeg, jeg performede. Vi hamrede derudad, og Martin måtte smide tøj. Hans jakke blev smidt i bilen på forbifarten, og folk heppede langs vejen, hvor de stod i klaser her og der. Martin får spurgt mig med ca. 4 km tilbage:

> "Emil, du drikker ikke øl vel? Tror du ikke godt jeg må få din mål-øl, det synes jeg jeg har fortjent!"  
> Selvfølgelig havde han det, for jeg ved ikke hvor hurtigt jeg løb, men det føltes som 4:30-ish dér på min 158. km midt om natten. Jeg anede faktisk ikke hvad klokken var. Jeg vidste bare, at Jacob havde sagt, at A-målet var tæt på, og jeg bare skulle holde pace, så det jagtede jeg det bedste jeg havde lært. Pludselig var der få kilometer tilbage. Martin hoppede af med godt 1 km tilbage og luntede til mål. Jeg løb alene i lyset fra lygtepælene og ud mod "spidsen" af Nykøbing og vidste, at nu var jeg der sgu snart! Jeg pakkede min pandelampe væk — nu skulle det hele tages ind og det skulle NYDES! Jeg drejer rundt om hjørnet og ned ad flagalléen. Der er målportalen! **Og der står Agnes**, klar til at løbe med sin far med to flotte flag i hænderne. Jeg får en fakkel stukket i hånden og løber imod mål med Agnes flyvende ved min side.

Og der ser jeg det. Tiden siger 12:50 et eller andet, og jeg kan slet ikke fatte det. Sagde Jacob ikke, det var kun lige ved og næsten, jeg kunne nå mit A-mål om sub 13? Mit hjerte hopper flere slag over, mit hoved eksploderer. Jeg løber med Agnes over målstregen til jubel, og der er jeg pludselig færdig! I mål! Sub 13 timer! Jeg. Gjorde. Det.
